<!DOCTYPE html>
<html lang="en"><head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">
  <meta name="twitter:card" content="summary_large_image" /><!-- Begin Jekyll SEO tag v2.8.0 -->
<title>劝学 | HOME</title>
<meta name="generator" content="Jekyll v4.1.1" />
<meta property="og:title" content="劝学" />
<meta property="og:locale" content="en_US" />
<meta name="description" content="劝学 荀子 〔先秦〕" />
<meta property="og:description" content="劝学 荀子 〔先秦〕" />
<link rel="canonical" href="https://lxfz.github.io/%E6%96%87%E8%A8%80%E6%96%87/2021/11/20/%E5%8A%9D%E5%AD%A6.html" />
<meta property="og:url" content="https://lxfz.github.io/%E6%96%87%E8%A8%80%E6%96%87/2021/11/20/%E5%8A%9D%E5%AD%A6.html" />
<meta property="og:site_name" content="HOME" />
<meta property="og:type" content="article" />
<meta property="article:published_time" content="2021-11-20T00:00:00-06:00" />
<meta name="twitter:card" content="summary" />
<meta property="twitter:title" content="劝学" />
<script type="application/ld+json">
{"@context":"https://schema.org","@type":"BlogPosting","dateModified":"2021-11-20T00:00:00-06:00","datePublished":"2021-11-20T00:00:00-06:00","description":"劝学 荀子 〔先秦〕","headline":"劝学","mainEntityOfPage":{"@type":"WebPage","@id":"https://lxfz.github.io/%E6%96%87%E8%A8%80%E6%96%87/2021/11/20/%E5%8A%9D%E5%AD%A6.html"},"url":"https://lxfz.github.io/%E6%96%87%E8%A8%80%E6%96%87/2021/11/20/%E5%8A%9D%E5%AD%A6.html"}</script>
<!-- End Jekyll SEO tag -->
<link rel="stylesheet" href="/assets/css/style.css"><link type="application/atom+xml" rel="alternate" href="https://lxfz.github.io/feed.xml" title="HOME" /><link rel="shortcut icon" type="image/x-icon" href="/images/favicon.ico"><link rel="stylesheet" href="https://cdnjs.cloudflare.com/ajax/libs/Primer/15.2.0/primer.css" integrity="sha512-xTz2ys4coGAOz8vuV1NcQBkgVmKhsSEtjbqyMJbBHRplFuvKIUo6xhLHpAyPt9mfR6twHJgn9OgVLuqOvjeBhg==" crossorigin="anonymous" />
<link rel="stylesheet" href="https://cdnjs.cloudflare.com/ajax/libs/font-awesome/5.14.0/css/all.min.css" integrity="sha512-1PKOgIY59xJ8Co8+NE6FZ+LOAZKjy+KY8iq0G4B3CyeY6wYHN3yt9PW0XpSriVlkMXe40PTKnXrLnZ9+fkDaog==" crossorigin="anonymous" />

<script>
function wrap_img(fn) {
    if (document.attachEvent ? document.readyState === "complete" : document.readyState !== "loading") {
        var elements = document.querySelectorAll(".post img");
        Array.prototype.forEach.call(elements, function(el, i) {
            if (el.getAttribute("title") && (el.className != "emoji")) {
                const caption = document.createElement('figcaption');
                var node = document.createTextNode(el.getAttribute("title"));
                caption.appendChild(node);
                const wrapper = document.createElement('figure');
                wrapper.className = 'image';
                el.parentNode.insertBefore(wrapper, el);
                el.parentNode.removeChild(el);
                wrapper.appendChild(el);
                wrapper.appendChild(caption);
            }
        });
    } else { document.addEventListener('DOMContentLoaded', fn); }
}
window.onload = wrap_img;
</script>

<script>
    document.addEventListener("DOMContentLoaded", function(){
    // add link icon to anchor tags
    var elem = document.querySelectorAll(".anchor-link")
    elem.forEach(e => (e.innerHTML = '<i class="fas fa-link fa-xs"></i>'));
    });
</script>
</head>
<body><header class="site-header">

  <div class="wrapper"><a class="site-title" rel="author" href="/">HOME</a><nav class="site-nav">
        <input type="checkbox" id="nav-trigger" class="nav-trigger" />
        <label for="nav-trigger">
          <span class="menu-icon">
            <svg viewBox="0 0 18 15" width="18px" height="15px">
              <path d="M18,1.484c0,0.82-0.665,1.484-1.484,1.484H1.484C0.665,2.969,0,2.304,0,1.484l0,0C0,0.665,0.665,0,1.484,0 h15.032C17.335,0,18,0.665,18,1.484L18,1.484z M18,7.516C18,8.335,17.335,9,16.516,9H1.484C0.665,9,0,8.335,0,7.516l0,0 c0-0.82,0.665-1.484,1.484-1.484h15.032C17.335,6.031,18,6.696,18,7.516L18,7.516z M18,13.516C18,14.335,17.335,15,16.516,15H1.484 C0.665,15,0,14.335,0,13.516l0,0c0-0.82,0.665-1.483,1.484-1.483h15.032C17.335,12.031,18,12.695,18,13.516L18,13.516z"/>
            </svg>
          </span>
        </label>

        <div class="trigger"><a class="page-link" href="/about/">About Me</a><a class="page-link" href="/search/">Search</a><a class="page-link" href="/categories/">Tags</a></div>
      </nav></div>
</header>
<main class="page-content" aria-label="Content">
      <div class="wrapper">
        <article class="post h-entry" itemscope itemtype="http://schema.org/BlogPosting">

  <header class="post-header">
    <h1 class="post-title p-name" itemprop="name headline">劝学</h1><p class="post-meta post-meta-title"><time class="dt-published" datetime="2021-11-20T00:00:00-06:00" itemprop="datePublished">
        Nov 20, 2021
      </time>
       • <span class="read-time" title="Estimated read time">
    
    
      1 min read
    
</span></p>

    
      <p class="category-tags"><i class="fas fa-tags category-tags-icon"></i></i> 
      
        <a class="category-tags-link" href="//categories/#文言文">文言文</a>
        
      
      </p>
    

    </header>

  <div class="post-content e-content" itemprop="articleBody">
    <ul id="toc" class="section-nav">
</ul><p>劝学
荀子 〔先秦〕</p>

<p>　　君子曰：<strong>学不可以已</strong>。</p>

<p>　　青，取之于蓝，而青于蓝；冰，水为之，而寒于水。木直中绳，輮以为轮，其曲中规。虽有槁暴，不复挺者，輮使之然也。故木受绳则直，金就砺则利，君子博学而日参省乎己，则知明而行无过矣。</p>

<p>　　故不登高山，不知天之高也；不临深溪，不知地之厚也；不闻先王之遗言，不知学问之大也。干、越、夷、貉之子，生而同声，长而异俗，教使之然也。诗曰：“嗟尔君子，无恒安息。靖共尔位，好是正直。神之听之，介尔景福。”神莫大于化道，福莫长于无祸。</p>

<p>　　吾尝终日而思矣，不如须臾之所学也；吾尝跂而望矣，不如登高之博见也。登高而招，臂非加长也，而见者远；顺风而呼，声非加疾也，而闻者彰。假舆马者，非利足也，而致千里；假舟楫者，非能水也，而绝江河。君子生非异也，善假于物也。(君子生 通：性)</p>

<p>　　南方有鸟焉，名曰蒙鸠，以羽为巢，而编之以发，系之苇苕，风至苕折，卵破子死。巢非不完也，所系者然也。西方有木焉，名曰射干，茎长四寸，生于高山之上，而临百仞之渊，木茎非能长也，所立者然也。蓬生麻中，不扶而直；白沙在涅，与之俱黑。兰槐之根是为芷，其渐之滫，君子不近，庶人不服。其质非不美也，所渐者然也。故君子居必择乡，游必就士，所以防邪辟而近中正也。</p>

<p>　　物类之起，必有所始。荣辱之来，必象其德。肉腐出虫，鱼枯生蠹。怠慢忘身，祸灾乃作。强自取柱，柔自取束。邪秽在身，怨之所构。施薪若一，火就燥也，平地若一，水就湿也。草木畴生，禽兽群焉，物各从其类也。是故质的张，而弓矢至焉；林木茂，而斧斤至焉；树成荫，而众鸟息焉。醯酸，而蜹聚焉。故言有招祸也，行有招辱也，君子慎其所立乎！</p>

<p>　　积土成山，风雨兴焉；积水成渊，蛟龙生焉；积善成德，而神明自得，圣心备焉。故不积跬步，无以至千里；不积小流，无以成江海。骐骥一跃，不能十步；驽马十驾，功在不舍。锲而舍之，朽木不折；锲而不舍，金石可镂。蚓无爪牙之利，筋骨之强，上食埃土，下饮黄泉，用心一也。蟹六跪而二螯，非蛇鳝之穴无可寄托者，用心躁也。(江海 一作：江河)</p>

<p>　　是故无冥冥之志者，无昭昭之明；无惛惛之事者，无赫赫之功。行衢道者不至，事两君者不容。目不能两视而明，耳不能两听而聪。螣蛇无足而飞，鼫鼠五技而穷。《诗》曰：“尸鸠在桑，其子七兮。淑人君子，其仪一兮。其仪一兮，心如结兮！”故君子结于一也。</p>

<p>　　昔者瓠巴鼓瑟，而流鱼出听；伯牙鼓琴，而六马仰秣。故声无小而不闻，行无隐而不形 。玉在山而草木润，渊生珠而崖不枯。为善不积邪？安有不闻者乎？</p>

<p>　　学恶乎始？恶乎终？曰：其数则始乎诵经，终乎读礼；其义则始乎为士，终乎为圣人， 真积力久则入，学至乎没而后止也。故学数有终，若其义则不可须臾舍也。为之，人也；舍 之，禽兽也。故书者，政事之纪也；诗者，中声之所止也；礼者，法之大分，类之纲纪也。 故学至乎礼而止矣。夫是之谓道德之极。礼之敬文也，乐之中和也，诗书之博也，春秋之微 也，在天地之间者毕矣。 君子之学也，入乎耳，箸乎心，布乎四体，形乎动静。端而言，蝡而动，一可以为法则。小人之学也，入乎耳，出乎口；口耳之间，则四寸耳，曷足以美七尺之躯哉！古之学者为己，今之学者为人。君子之学也，以美其身；小人之学也，以为禽犊。故不问而告谓之傲，问一而告二谓之囋。傲、非也，囋、非也；君子如向矣。</p>

<p>　　学莫便乎近其人。礼乐法而不说，诗书故而不切，春秋约而不速。方其人之习君子之说，则尊以遍矣，周于世矣。故曰：学莫便乎近其人。</p>

<p>　　学之经莫速乎好其人，隆礼次之。上不能好其人，下不能隆礼，安特将学杂识志，顺诗书而已耳。则末世穷年，不免为陋儒而已。将原先王，本仁义，则礼正其经纬蹊径也。若挈裘领，诎五指而顿之，顺者不可胜数也。不道礼宪，以诗书为之，譬之犹以指测河也，以戈舂黍也，以锥餐壶也，不可以得之矣。故隆礼，虽未明，法士也；不隆礼，虽察辩，散儒也。</p>

<p>　　问楛者，勿告也；告楛者，勿问也；说楛者，勿听也。有争气者，勿与辩也。故必由其道至，然后接之；非其道则避之。故礼恭，而后可与言道之方；辞顺，而后可与言道之理；色从而后可与言道之致。故未可与言而言，谓之傲；可与言而不言，谓之隐；不观气色而言，谓瞽。故君子不傲、不隐、不瞽，谨顺其身。诗曰：“匪交匪舒，天子所予。”此之谓也。</p>

<p>　　百发失一，不足谓善射；千里蹞步不至，不足谓善御；伦类不通，仁义不一，不足谓善学。学也者，固学一之也。一出焉，一入焉，涂巷之人也；其善者少，不善者多，桀纣盗跖也；全之尽之，然后学者也。</p>

<p>　　君子知夫不全不粹之不足以为美也，故诵数以贯之，思索以通之，为其人以处之，除其害者以持养之。使目非是无欲见也，使耳非是无欲闻也，使口非是无欲言也，使心非是无欲虑也。及至其致好之也，目好之五色，耳好之五声，口好之五味，心利之有天下。是故权利不能倾也，群众不能移也，天下不能荡也。生乎由是，死乎由是，夫是之谓德操。德操然后能定，能定然后能应。能定能应，夫是之谓成人。天见其明，地见其光，君子贵其全也。</p>

  </div><a class="u-url" href="/%E6%96%87%E8%A8%80%E6%96%87/2021/11/20/%E5%8A%9D%E5%AD%A6.html" hidden></a>
</article>

      </div>
    </main><footer class="site-footer h-card">
  <data class="u-url" href="/"></data>

  <div class="wrapper">

    <div class="footer-col-wrapper">
      <div class="footer-col">
        <p class="feed-subscribe">
          <a href="/feed.xml">
            <svg class="svg-icon orange">
              <use xlink:href="/assets/minima-social-icons.svg#rss"></use>
            </svg><span>Subscribe</span>
          </a>
        </p>
      </div>
      <div class="footer-col">
        <p>写点什么</p>
      </div>
    </div>

    <div class="social-links"><ul class="social-media-list"><li><a rel="me" href="https://github.com/fastai" target="_blank" title="fastai"><svg class="svg-icon grey"><use xlink:href="/assets/minima-social-icons.svg#github"></use></svg></a></li><li><a rel="me" href="https://twitter.com/fastdotai" target="_blank" title="fastdotai"><svg class="svg-icon grey"><use xlink:href="/assets/minima-social-icons.svg#twitter"></use></svg></a></li></ul>
</div>

  </div>

</footer>
</body>

</html>
